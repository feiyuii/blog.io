---
layout: post
title: 周易 王夫之 坤卦
date: 2018-01-23
categories: blog
tags: [六十四卦]
description: 
---

<span id = "jump"></span>
- [坤，元亨，利牝马之贞。](#jump君子有攸往)
- [彖曰：至哉坤元！万物资生，乃顺承天。](#jump至哉坤元)
- [象曰：地势坤，君子以厚徳载物](#jump地势坤)
- []()
- []()
- []()
- []()
- []()
- []()
- []()




# 坤

<span id = "jump君子有攸往"></span>
## 坤，元亨，利牝马之贞。君子有攸往，先迷后得主，利。西南得朋，东北丧朋，安贞吉。

颓然委顺之谓坤，阴柔之象也。<br>
此卦六爻皆阴，柔静之至，故其德为坤。凡**卦有取象于物、理、人、事**者，而**乾坤独以德立名**，尽天下之事物，无有象此纯阳纯阴者也。阴阳二气氤氲于宙合，融结于万汇，不相离，不相胜，无有阳而无阴，有阴而无阳，无有地而无天，有天而无地。故周易并建乾坤为诸卦之统宗，不孤立也。然**阳有独运之神，阴有自立之体**，天入地中，地函天化，而抑各效其功能。故伏羲氏于二仪交合以成能之中，摘出其阳之成象者，以为六画之乾，而文王因系之辞，谓道之元亨利贞者，皆此纯阳之撰也；摘出其阴之成形者，以为六画之坤，而文王因系之辞，谓道有元亨利牝马之贞者，惟此纯阴之撰也；为各著其性情功效焉。然阴阳非有偏至之时，刚柔非有偏成之物。故周易之序，错综相比，合二卦以著幽明屈伸之一致。乾坤并立，屯蒙交运，合异于同，而经纬备，大小险易得失之几，互观而益显。**乾坤者，错以相应**也。**屯蒙者，综以相报也**。此周易之大纲，以尽阴阳之用者也。余卦放此。


*坤之德，元亨同于乾者*，**阳之始命以成性，阴之始性以成形，时无先后**，为变化生成自无而有之初几，而通乎万类，会嘉美以无害悖，其德均也。阴所以滋物而利之者也。然因此而滞于形质，则攻取相役，而或成乎惨害，于是而有不正者焉。故其所利者牝马之贞，不如乾之以神用而不息，无不利而利者皆贞也。**凡言利者，皆益物而合义之谓，非小人以利为利之谓**，后仿此。


[不正者:役，戍邊也,防守。惨：毒、害也。害：傷也。 为形所滞而生侵害。故惟牝马之贞。]


马之健行，秉乾之气而行乎地，阳之丽乎阴者也。牝马之贞，与乾合德以为正也。君子有攸往以下，为占者告也。乾之龙德，圣人之德，坤之利贞，君子希圣之行也。刚以自强，顺以应物，坤者，攸行之道也。君子之有所往，**以阴柔为先，则欲胜理，物丧志而迷；以阴柔为后，得阳刚为主而从之，则合义而利**。此因坤之利而申言之，谓君子之所利于坤者，得主而后利也。


**同类相比曰朋**，西南、东北以中国地势言之。西南为梁州，崇山复岭，冰雪夏积，阴所聚也。东北冀、营、兖、青之域，平衍而迤于海，地气之不足也。得朋则积阴相怙，丧朋则解散私党，而顺受阳施。盖阳九阴六，有余不足，自然之数；而**地以外皆天，地所不足，天气充之**。**以其本不足者承天，而不恃其盈以躁动**，则其贞也，**以从一而安为贞，非以坚持不屈为贞**。此因坤之贞而申言之，谓君子体坤之贞者，惟安斯吉也。


[怙:恃也。依赖，仗着。]



----


<span id = "jump至哉坤元"></span>
## 彖曰：至哉坤元！万物资生，乃顺承天。


**阴非阳无以始，而阳借阴之材以生万物**，形质成而性即丽焉。相配而合，方始而即方生，坤之元，所以与乾同也。至者，德极厚而尽其理之谓。乃其所以成至哉之美者，惟纯乎柔，顺天所始而即生之无违也。


### 坤厚载物，徳合无疆。
厚谓重坤，象地之厚。无疆，天之无穷也。其始也生之，既生矣载之。天所始之万物，普载无遗，则德与天合，故与乾均为元，而**至者即大也**。

### 含弘光大，品物咸亨。
惟其至顺也，故能虚以受天之施，而所含者弘，其发生万物，尽天气之精英，以备动植飞潜，文章之富，其光也大矣，品物**资之以昌荣，而遂其生理**，无有不通，坤之亨所以与乾合德也。


[弘：弓聲也。扩充，光大。  光：明也。  所含者能发生万物]<br>
[明者资以昌荣，遂以生理]


### 牝马地类，行地无疆，柔顺利贞。
**马之行健，本乾之象**。牝秉阴柔之性，则与地为类。**地顺承天，则天气施于地之中**，如牝马虽阴，而健行周乎四方，此**地之利贞，以守一从阳**为贞也。

### 君子攸行，先迷失道，后顺得常。
六阴聚立，有先迷之象。然纯而不杂，虚静以听天之施，则固先阳后己，顺事物而得唱和生成之常道。君子体之以行，能知先之为失道，而后之为得主，则顺道而行，无不利矣。以性主情，以小体从大体，以臣顺君，以刑济赏，阴亦何不利之有哉！

### 西南得朋，乃与类行；东北丧朋，乃终有庆。安贞之吉，应地无疆。
重坤积阴，有西南地形崇复之象，然顺而又顺，趋以就下，则又有东北迤海之象，两者皆地势也，在知择而已。君子之行，**不法其积阴怙党之咎，而法其委顺以承天**，不自私同类之贞，则终必受天之庆矣。吉自外来曰庆，丧朋以从乾，安贞之吉也，君子所以应地道而德合无疆也。


<span id = "jump地势坤"></span>
## 象曰：地势坤，君子以厚徳载物。

势，形之势也。地形髙下相积，而必渐迤于下，所处卑，而物胥托于其上，皆大顺之象也。重坤者，顺德之厚也。君子体坤之德，顺以受物，合天下之智、愚、贵、贱，皆顺其性而成之，不以己之所能责人之不逮，仁礼存心，而不忧横逆之至，物无不载也。<br>
六十四卦之变动，皆人生所必有之事，抑人心所必有之几，特用之不得其宜，则为恶。故虽乾坤之大德，而以*刚健治物，则物之性违；柔顺处己，则己之道废*。惟以**乾自强，以坤治人**，而内圣外王之道备矣。余卦之德，皆以此为统宗，所谓易简而天下之理得矣。


[胥:全，都]


----


### 初六，履霜坚冰至。
当纯阴之下，非偶然一阴发动之象也。坚冰之至，霜所必致。履者，人履之。阴兴必盛，自然之数也。故一生、一杀，不以损天地之仁；一治、一乱，不以伤天地之义。特当其时，履其境，不容不戒，故为占者告之。


### 象日：“履霜坚冰”，阴始凝也；驯致其道，至坚冰也。
上“坚冰”二字盖衍文。本义按魏志作“初六履霜”，义亦通。凝，聚也。霜冰皆阴之凝聚而成，在初为始尔。坚冰之至，初无异理，即此阴之凝者然也。其道凝而不释之道。履霜彖辞所谓先迷，驯致则所谓得朋也。


----


### 六二，直方大，不习无不利。
1. 阴之为德，端凝静处而不妄，故为直；
1. 奠位不移而各得其宜，故为方；
1. 纯乎阴，则大矣。

**直、方，其德也；大，其体也。**惟直、方故能大，其大者皆直、方也。秉性自然而于物皆利，物无不载，而行无疆矣。九五，乾之盛也。六二，坤之盛也。位皆中，而乾五得天之正位而不过，坤二出于地上而阴不匮。**故飞龙者，大人合天之极致，直、方者，君子行地之至善也**。


[直:与曲相对  方：与圆相对]<br>
[大人:乾之九二、九五至阳乃称大人； 余皆称君子，乾坤之德也； 富贵私利者小人也]


### 象曰：六二之动，直以方也。不习无不利，地道光也。
动谓此爻发动而见功也。有其德，则施之咸宜，配地道之乘时，发生品物，光辉普见。


----


### 六三，含章可贞，或从王事，无成有终。

六二柔顺中正，内德固，而所以发生品物者备其美。六三居其上，成乎坤体，所含者六二之章光，故虽以阴居阳，而可不失其正。三为进爻，出而图功之象，履乎阳位，故曰从王，彖所谓丧朋而承天时行也。或者，不必然而然之辞。含章无必于从事之志；乃因时而出，行乎其所不得不行，虽有成功而不自居。终与“知终终之”之终，皆以内卦小成言之也，事虽从王，志在自尽其道。内卦象德，外卦象位，三者，徳之终也。

象曰：“含章可贞”，以时发也。“或从王事”，知光大也。

惟所含者，内有直方之美，故以时发见而可贞。德之已成，时在可见，故从王事，自知其志行之光大而不失时，要以自尽其含弘之用，而非急于见功也，阴以进为美，不倦于行，所以配乾之无疆。


----


### 六四，括囊，无咎无誉。

括嚢，藏之固也。柔居阴位，四为退爻，不求誉而避咎之道也。四与初同道，而初居地位之下，伏阴自怙；四处重阴之中而为人位，乃有意沈晦，退而自守之象，故不同于初之阴很。

象曰：“括囊无咎”，慎不害也。

欲退藏以免于咎，则无如避誉而不居。危言则召祸，诡言则悖道，括囊不发，人莫得窥其际，慎之至也。

### 六五，黄裳元吉。

黄者，地之正色，既异黑白之黝素，尤非青赤之炫著，于五色为得其中。衣在上而著见，裳在下而又有芾佩以掩之，饰在中而与衣以文质相配者也。六五居中以处上体，而柔顺安贞之德，自六二而已成。大顺之积，体天时行，若裳以配衣，深厚而美自见，宜乎其吉矣。凡言吉者，与凶相对之辞，自然而享其安之谓。黄裳非以求吉而固吉，故曰元吉。凡言元吉者准此。

象曰：”黄裳元吉”，文在中也。

黄其美也；裳者，在中之象。

### 上六，龙战于野，其血玄黄。

阴亢已极，则阳必奋起。龙，阳物也。于野，卦外之象。阴阳各有六位。坤六阴毕见，则六阳皆隐而固在；此盛而已竭，彼伏而方兴，战而交伤，所必然矣。阳之战阴，道之将治也，而欲奋起于涸阴之世，则首发大难，必罹于害，陈胜项梁与秦俱亡；徐寿辉张士诚与元俱殒。民物之大难，身任之，则不得辞其伤。易为龙惜，而不惜阴之将衰，圣人之情见矣。
“坤”卦纯阴，其道均也，而中四爻皆君子之辞，惟初、上以世运之阴幽争乱言之。盖乾坤者，本太极同有之实，各有其德，而不可相无：体道以学易者，法其所可用而不能极其数。二、五得中而不过；三、四人位，乃君子调燮之大用所自施，故以其德言之，美者极其盛，而次亦可以寡过。初则沈处地下，上则高翔天际，而无所施其调燮，故以气运言之，而为潜、为亢、为凝、为战。乃阳虽无功而过浅，君子犹可因时以守约，圣人固且逢悔而不忧；阴则初惨而不舒，上淫而不忌，是以冰之坚，玄黄之血，成乎世运之伤，此坤之初、上所以独危也。然卦体纯而不杂，则抑天数自然之致，非人事之有愆。故坚冰龙战皆属乎气运，而示占者知命以谨微，非他卦凌杂致咎，为人事所致之孽也，是以坤之初、上皆不言凶。

象曰：“龙战于野”，其道穷也。

六阴皆见于象，穷极而无余，阳必起而乘之。

### 用六，利永贞。

六者，数之不足者也。惟安于不足，则质虽凝滞，而虚中以听阳之施，以顺为正，阴之贞也。十八变而皆得六，处于至不足之数，不如七之与八，求益以与阳争多寡。丧朋而安贞，始终如一，以资万物之生，故无不利而永得其正。
象曰：“用六永贞”，以大终也。
阳始之，阴终之，乃成生物之利。永贞以顺阳，而资生万物，质无不成，性无不丽，则与乾之元合其大矣。
